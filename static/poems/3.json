{
"who":"辛弃疾",
"when":"乾道四年",
"when2":"1168年",
"where":"建康",
"where2":"今江苏南京",
"type":"念奴娇",
"title":"登赏心亭",
"text":"我来吊古，上危楼、赢得闲愁千斛。虎踞龙蟠何处是。只有兴亡满目。柳外斜阳，水边归鸟，陇上吹乔木。片帆西去，一声谁喷霜竹。却忆安石风流，东山岁晚，泪落哀筝曲。儿辈功名都付与，长日惟消棋局。宝镜难寻，碧云将暮，谁劝杯中绿。江头风怒，朝来波浪翻屋。"
}